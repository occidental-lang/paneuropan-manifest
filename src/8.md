# Ultim

Li "Paneuropan Union" es li organ del paneuropan movement. Li adhesion es apert a omnis, qui vole salvar e unir Europa: a féminas e mannes, a societés e organisationes. It imposa a su combattentes li deventie combatter por Paneuropa. Chascun ples combatter per ti medies queles il dispone. Ples recrutar nov paneuropanes, ples obligar vor candidates professer li programma europan inaugurativ! Qui posse payar por it, ples payar! Qui posse scrir, ples scrir por it!

 

Nam li via a Paneuropa es nominat:

 

Propaganda, propaganda, propaganda!


Quo Komensky e Nietsche ha revat - quo Kant ha imaginat - quo Bonaparte e Mazzini ha volet - li paneuropan movement va realisar it: li Unit States de Europa!

 

In li combatte por Paneuropa li roles es talmen distribuet, que li german paneuropanes combatte solmen contra german antieuropanes - e li francés paneuropanes contra li francés antieuropanes. Chascun altri tactica adporta plu mult damage quam avantage e augmenta li chauvinisme, in vice de diminuer it. Solmen si li europan pensa ha victoriat contra li chauvinisme in un popul, it have jure, portar it ad extern.

 

Li unesim paneuropanes deve conscir que ili es avan-postos de un million-armé in li combatte decisiv por li futuritá de lor continente.

 

In li signe del sole-cruce, quel junte li sole del ilumination con li rubi cruce del international humanitá - li paneuropan idé va victoriar tot mental debilitá e ínhumanitá de destructiv politica chauvinistic.

 

In ti signe va crescer Nov-Europa, quel es professet ja hodie del max bon europanes.

 

Europanes, ples auxiliar preparar ti grand separation inter futur e passat, inter humanitá e barbarisme, ilumination e inciecation, renascentie e anihilation!

 

Stante avan li alternative inter pace e guerre, libertá e opression, comforte e ruina, Europa va decider se in su preponderant majorité por Paneuropa.

 

Qui ama su nation, deve voler Paneuropa.

 

Qui ama su familie, deve voler Paneuropa!

 

Qui ama se self, deve voler Paneuropa.

 

Nam solmen un durant pace europan secura li futur del europan nationes, families e homes.

 

Do, Europanes, ples adherer in masses al pan-europan movement e ples salvar Europa e vor filies!
