# 3

Russia e Anglia es vicines de Paneurpa. Ti du grand imperias es capabil viver anc sin Europa - durant que li céteri states de ti continente es ligat per su geografic situation al comunitá del fate; condamnat o perir in comunitá - o resurrecter in comunitá.

 

De mult flancas on postula li inclusion de Anglia in li futuri Paneuropa. Ti postulation falli pro li structura del imperia federativ britannic. Nequande li dominiones vell tolerar, que Anglia intra in plu strett relationes a un statal sistema altri quam ili; per to li juntion del anglés reyia a Paneuropa deveni un ilusion. Li adhesion del imperia federativ britannic a Paneuropa deveni un ilusion per li ínpossibilitá transformar Canada a un europan state. Li consequentie de ti provocation de America vell esser li adhesion de Canada al Panamerican Union e adplu li ruina del grand imperia britannic.

 

Do un alliation inter li federation paneuropan e panbritannic in present es ínpossibil. Támen un colaboration politic inter ti du complexes es possibil e necessi por servir al pace e progress. In null case Paneuropa va esser directet contra Anglia.

 

Anc li adhesion de Russia a Paneuropa hotémpore es ínpossibil. Un confederation inter democratic states in un látere e sovietistic in altri látere es practicmen ne realisabil. Per su renunciation al democratie, Russia spontanmen ha retraet se del stat-sistema europan.

 

Anc contra Russia Paneuropa have nequal ínamical intention. Su scope es li conservation del russo-europan pace, comun desarmation, economic colaboration e respecte al reciproc developation intern.

 

Si Paneuropa es creat, tande quam egaljurisat grand imperia it posse formar un nov societá de nationes con America, Britannia, Russia, e Ostasia. In tal societá null continente va timer intervention extran. Solmen a tal federation mundal li Unit States de America e Soviet Russia vell posser adherer.

 

Quam índependent gruppe intra li Societá de Nationes Paneuropa vell haver li possibilitá self directer su fate, vice dever ceder li max important decisiones europan a sudamericanes e asiates, qualmen to hodie eveni in Genève. Al american Monroe-doctrina, pos cent annus, in fine deve esser contraposit un europan: "Europa al europanes!"

 

Li paneuropan programma constitue un índivisibil totalité. Li via es diferent - li scope comun. Sin assecuration del permanent pace europan un union doanal europan es ínpossibil. Til quande omni state vive in permanent timore de su vicines, it deve preparar se, in casu de guerre, self producter omni necessi merces quam un forteresse. Por to it have beson por national industries e doane protectiv. Solmen li desaparition del dangere de guerre por obligation arbitrari vell aperter al europan states li via al abolition del límites doanal e transition al líber comercie europan. Invers, li national industries e lor protection per li state constitue un centre del europan nationalisme e un menacie del europan pace. Ma comunité de interesses es li max secur via o politic comunité. Talmen li politic parte del paneuropan programma apoya li economic e invers.
