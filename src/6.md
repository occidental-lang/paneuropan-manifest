# 6

Li futur de Europa depende del response al europan problema. Ti response jace in li manus del europanes. Noi vive in democratic states e noi es conresponsiv pri li politica de nor guvernamentes. Noi ne have li jure restricter nos a critica, ma li deventie colaborar pri li formation de nor fate politic.

 

Si li popules de Europa vole - Paneuropa va nascer; it es solmen necessi, que ili refusa votar a omni candidates e partises, de queles li programma extern es anti-europan. Talmen omni europan posse colaborar in li perition - o in li reviventie de Europa.

 

Li majorité del europanes ne vide li decision, quel es in question, e li responsivitiá, quel pesa sur it. Demagogic frases ha ciecat grand masses de europanes: ciec contra li cáos de hodie - ciec contra li ciecitá de lor guides. In compensation altris ha devenit sin esperantie ínactiv; ili ha renunciat li iniciative politic e ha cedet it a folles, queles sin cap curre furente vers li abisse e trena con se li apatic masses in li perition.

 

Ti du gruppes de europanes: li ciecs e li ínfirmes it es necessi revigilantar les. Li unis deve aprender vider, li altris voler. Ta es necessi politic intellectu - ci politic volentie.

 

Sempre denov li simplic veritá deve esser repetit: un dissplittrat Europa ducte a guerre, opression, misere; un unitari Europa a pace, libertá, comforte.

 

Si alquande ti alternative in su tot importantie es clar al europanes - tande omni europane mey selecter, sur quel de ti du vias il vole marchar: sur li via del europan anarchie - o sur li via del europan organisation; sur li via del morte - o sur li via del vive.

 

Li combatte por Paneuropa va esser dur e exasperat. It postula crede, perseverantie, resolution. Li question es plu quam li fate de un guvernament; li question es existentie o non-existentie del homanité europan!

 

Li guidantes del antieuropanes es tenaci e astut. Ili va trovar sempre nov signal-paroles, por combatter Paneuropa. Ili va passar li iniciative paneuropan a su ínamics - por impedir li conjuntion; ili va posir questiones secundari in li unesim rang - por evitar li problema cardinal; ili va circumvallar se detra li idé de un federation mundan - por impedir e traversar Paneuropa; finalmen ili va provar, declarar Paneuropa quam utopie, por refusar it poy, con li expression de max cordial simpatie.

 

Europanes, ples ne lassar intimidar vos per tal manovres! Ples responder les, que omni popul deve comensar li europanisation che se, pro que nequi posse comensar che li altri. E que ye un die ne va exister plu alt honor por un popul europan, quam: har professet Paneuropa quam unesim.

 

Ples responder a ti, qui refusa Paneuropa pro su límites, que it ne posse atender li disruption del britannic o li democratisation del russian state. Ma que Paneuropa es vivent e organic quam chascun politic creation e que su futuri union con Russia e Anglia ne es impossibil.

 

Ples responder a ti, secun qui un mutation del hodial límites es li precondition de un Nov-Europa, que un discolation de ti límites e possibil solmen per general guerre e ruina - durant que li deconstruction de ili in national, strategic e economic concernentie per protection del minorités, arbitrage-pacte e union doanal ducte a pace e comforte; que stabil límites es possibil in Europa - ma equitabil límites es impossibil.

 

Ples responder a ti, qui refusa Paneuropa in li nómine del federation mundan, que justmen Paneuropa es li via por renovar li Liga de Nationes e aperter li porta a it por Russia e America. Que Europa solmen es unesim gradu, ne contrast al federation mundan, e que lu desirabil es nominat politica solmen in li cadre de lu possibil.

 

Finalmen ples responder a ti, qui vole declarar Paneuropa quam utopie, que ante su nascentie null grand eveniment historic escapar li reprocha esser utopie. Ma Paneuropa ne es utopie, pro que nequel lege natural barra li via a su realisation: solmen li volentie del europanes posse impedir e traversar it - solmen li volentie del europanes posse crear it!

 

Pro to ples responder a ti qui questiona vos, ca Paneuropa va nascer - o ne: "It va, si vu vole! Si vu vole it con energie e persistentie! Ci ne es question, ca it va nascer - ma: que it posse nascer. Nam noi ne es astrologos - ma politicos; ne profetes - ma combattentes!"

 

