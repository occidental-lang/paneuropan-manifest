# 7

A ti combatte por Europa noi advoca omnis qui crede li possibilitá e li necessitá del Unit States de Europa; por qui Paneuropa ne es utopie - ma programma; ne reveríe - ma postulate!

 

Avan ti grand scope li grand contrastes de nation, de confession e de partise desapari; unesimmen li dom deve esser constructet, ante que li disputation pri li tapetes comensa!

 

Do partises e confessiones mey decider lor contrastes in li politica intern - in li politica extern ili deve esser concordant in li combatte contra li ínamics del europan pensa. Si Paneuropa victe - tande li via es líber por li solution de omni problemas social e cultural; si Paneuropa sucumbe - tande omni céteri problemas solue se per se self, pro que pos un generation Europa va esser un masse-tomb e un ruin-masse - sepultoria de un cultura alquande hant floreat.

 

Solmen per concordie li paneuropanes de omni lingues posse victoriar súper li ínunit antieuropanes, qui combatte se reciproc in su chauvinisme.

 

Li armes in li combatte por Paneuropa es: claration e propaganda. Un resoluet e convictet paneuropano valora plu quam mill debiles e dubitantes. Nam li victorie del pensa depende del energie de crede e propaganda del unesim paneuropanes.

 

Pro to, europanes, ples jettar li europan problema in omni debattes; in hem e inter amics, in societés e in conventes, in li presse e in li litteratura! Ples fortiar vor colegos, decider se por o contra li europan pensa! Ples aperter lor ocules, ples eraffar les ex lor índiferentie!

 

Ples far clar a omni, que ci it concerne li totalité. Si vor adversarios es fort: ples esser plu fort! Si ili es astut, ples esser plu astut! Si ili es resolut: ples esser plu resolut quam ili! Ples refutar les in omniloc, ples monstrar, ad ú lor via ducte les! Ples demascar lor guidantes quam misductores e ciecs!

 

Ples clarar ti qui es antieuropano pro ciecitá! Ples combatter ti qui es contra Paneuropa pro follie! Ples anihilar ti qui es contra Paneuropa pro passion de profite e ambicie! Nam ili vendi e mercacha vor future e li future de vor filies: ne existe plu mal trahitor e plu dangerosi criminardes quam ili!

 

In ti combatte contra ciecitá, follie e crímine del antieuropan politica vor devise mey esser: claritá del intelectu e puritá del volentie.

 

